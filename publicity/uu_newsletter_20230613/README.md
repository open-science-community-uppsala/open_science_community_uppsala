”Open Science Uppsala” öppnar upp vetenskapen

Öppen vetenskap är ett sätt att göra helt vetenskap öppet, till exempel med preregistrering, öppna data och öppna kod. ”Open Science Uppsala” är ett lokalt nätverk där vem som helst kan vara med och diskutera just öppen vetenskap.
 
Richèl Bilderbeek, tillämpningsexpert vid institutionen för cell- och molekylärbiologi, förklarar:
 
- Öppen vetenskap är ett sätt att göra vetenskap mer tillgänglig och öppen på flera sätt, främst genom öppen tillgång till data. Vi i nätverket ”Open Science Uppsala” vill lösa några av problemen som ”vanlig” vetenskap har.
 
Alla är välkomna
Alla som är intresserade är välkomna att diskutera och delta i ”Open Science Uppsala”, även hugad allmänhet och kritiker.
 
- Notera att verkligen alla som vill diskutera öppen vetenskap är välkomna, även de med kritiska röster, säger Richèl Bilderbeek.
 
Varannan fredag klockan 16.15-17 under terminerna hålls en föreläsning eller presentation där vanligtvis en forskare diskuterar olika aspekter av öppen vetenskap. Ofta använder föreläsaren sin egen forskning för att illustrera ideal, mål och problem med öppen forskning. De flesta av teammedlemmarna i Open Science Uppsala undervisar i ”open science”-relaterade ämnen i akademiska miljöer. Men alla som kan ge en vetenskaplig presentation kring öppen vetenskap får föreläsa om de vill.
 
Föreläsningarna och presentationerna hålls i Mallasalen på Stadsbiblioteket.
 
- En del av öppen vetenskap är att vara just öppen för alla som är intresserade av att diskutera för- och nackdelar med öppenheten, säger Richèl Bilderbeek. Det är därför föreläsningarna hålls på Stadsbiblioteket och är öppna för alla.
 
Engelska och gratis
Föreläsningarna ges på engelska. Skälet till detta är enligt Richèl Bilderbeek att det är det mest inkluderande språket här.
 
- Det är det språk som de flesta i och omkring Uppsala talar, säger han. Varje forskare och de flesta som inte är forskare kan tala och förstå engelska. Men givetvis är det helt OK att be att få ord och uttryck som man inte förstår översatta.
 
Det kostar inget för besökarna att lyssna på en föreläsning. Någon förtäring bjuds åhörarna däremot inte på, men den som vill fika kan göra det i Stadsbibliotekets kafé.
 
- Efter föreläsningarna kan de som vill följa med föreläsaren och diskutera och prata mer informellt på någon pub, säger Richèl Bilderbeek. 
 
Kanaler för mer information
”Open Science Uppsala” erbjuder annat än föreläsningar.
- Vi har en e-postlista, ett Twitter-konto, en Facebook-grupp och en LinkedIn-grupp, berättar Richèl Bilderbeek. Genom de här kanalerna ökar vi synligheten för vårt nätverk samtidigt som intresserade kan hålla sig informerad om våra aktiviteter och program.
 
Läs mer
Open Science Uppsala inklusive aktuellt program https://open-science-uppsala.github.io/open_science_uppsala/
E-postlista https://www.freelists.org/list/osu
LinkedIn https://www.linkedin.com/groups/9261540/
Twitter https://twitter.com/opensciupp
Facebook https://www.facebook.com/profile.php?id=100090996055053
Liknande nätverk är ”Science Fika” https://mp.uu.se/web/nyheter/-/-science-fika-med-passion-for-vetenskap
 